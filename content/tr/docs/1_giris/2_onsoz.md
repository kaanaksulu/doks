---
title: "Önsöz"
description: ""
lead: ""
date: 2022-02-15T13:42:51+03:00
lastmod: 2022-02-15T13:42:51+03:00
draft: false
images: []
menu:
  docs:
    parent: "1_giris"
weight: 3
toc: true
---

Bağımsız, tarafsız ve kâr amacı gütmeyen bir sivil toplum kuruluşu olarak Türkiye’de göç alanında faaliyet gösteren en köklü derneklerden biri olan Sığınmacılar ve Göçmenlerle Dayanışma Derneği (SGDD-ASAM), 1995’ten bu yana sığınmacıların temel hak ve hizmetlere erişimlerini ve psiko-sosyal iyilik hallerini desteklemek üzere çalışmalarını sürdürmektedir.

Halihazırda Türkiye’de 31 ilde yer alan 55 merkeziyle çalışmalarını yürüten SGDD-ASAM, 2016 yılında Atina’da ve 2019 yılında Brüksel’de yurtdışı temsilciliklerini açarak ülkemizde göç alanında elde ettiği çeyrek asırlık deneyimi uluslararası ölçeğe taşımıştır. SGDD-ASAM; göç yönetimi ve sığınmacılarla ilgili hizmet sunan kamu kurumları, yerel yönetimler, Avrupa Birliği, Birleşmiş Milletler’e bağlı ajanslar, uluslararası kuruluşlar, üniversiteler ve sivil toplum kuruluşları ile uzun soluklu ve kapsayıcı iş birlikleriyle ihtiyaç analizi ve insani yardım, düzensiz göç, koruma, eğitim, sağlık, geçim kaynakları, sosyal uyum, araştırma, kapasite geliştirme ve farkındalık yaratma alanlarında çalışmalarını sürdürmektedir.

SGDD-ASAM yaygın saha ofisleri, toplum merkezleri ve mobil ekipleri aracılığı ile, bireysel olarak sığınma arayan kişilere yönelik yürüttüğü çalışmaların yanı sıra; kitlesel halde Türkiye’ye sığınmak zorunda kalan kişilere; acil insani müdahale gerektiğinde hızlı bir şekilde yardım ulaştırabilmek amacıyla kısa sürede sahada göreve başlayarak, ihtiyaç tespiti yapmakta ve insani yardım gereksinimlerini ilgili kamu kuruluşları ve ortaklarıyla birlikte karşılamaktadır.
Türkiye’de yaklaşık 4 milyon sığınmacı nüfusunun bulunduğu göz önüne alındığında, sığınmacılara yönelik hukuki destek mekanizmalarının etkinliği adli yardım mekanizmalarına erişilebilirlik ve sağlanan hukuki desteğin verimliliği oldukça önemlidir. Kişiler veya avukatlar tarafından ilgili mercilere yapılan idari, adli başvuruların nitelikli olması, sığınma hukuku alanında farkındalığın arttırılması, baroların ve avukatların kapasitelerinin güçlendirilmesi ile yargı makamlarının da kararlarında farkındalığın ve işlevselliğin yükselmesine katkı sağlayacaktır. Bu durum hukuk temelleri üzerine kurulmuş sağlam bir adalet sistemi yapısının oluşumunu destekleyecektir. 
Hollanda Büyükelçiliği tarafından finanse edilen ve SGDD-ASAM tarafından uygulanmakta olan “Özel İhtiyaç Sahibi Bireyler İçin Adli Yardım Mekanizmalarının Güçlendirilmesi Projesi” sığınmacılar, özel gereksinimi olan bireyler, toplumsal cinsiyete dayalı şiddet mağdurları, risk altındaki çocuklar ve HIV ile yaşayanlar başta olmak üzere, özel ihtiyaçları olan bireylerin hukuki ihtiyaçlarının karşılanması ve adli yardım mekanizmalarının kapasitesinin geliştirilmesini hedeflemektedir. Proje, 1 Kasım 2020 tarihinde başlamış olup 15 aylık sürede tamamlanması planlanmıştır. 

Projenin hedef grubunu barolar, avukatlar ve hukukçular oluşturmaktadır. Proje kapsamında, SGDD-ASAM’ın koruma çalışmalarında 25 yıla uzanan saha tecrübesinden faydalanarak baroların ve dolayısıyla sahada çalışan avukatların sığınma hukuku konusunda kapasitelerinin güçlendirilmesine katkı sağlanması ve özel ihtiyaç sahiplerine daha etkin bir biçimde hukuki yardım sağlanması hedeflenmektedir. 

Baroların ihtiyaçları ve SGDD-ASAM’ın deneyiminden yola çıkarak oluşturulan eğitim modülünde; sığınma hukukunun temel ilkeleri, idari karar ve itiraz usuller, çocuk hakları, engelli hakları, risk altındaki çocuklar ve toplumsal cinsiyete dayalı şiddet mağdurları için koruma ve yönlendirme mekanizmaları, özel ihtiyaç sahipleri ve sığınmacıların ulusal ve uluslararası hukuktan kaynaklanan haklarının korunması konuları yer almaktadır. Eğitim modülünün bir başka halkasını ise mülteci alanındaki terminoloji, vaka çalışmaları ve deneyim paylaşımı oluşturmaktadır. 
Bu çerçevede Ankara, Edirne, İstanbul, İzmir ve Mersin barolarına yönelik bir dizi eğitim toplantısı düzenlenmesi ve böylece söz konusu barolara kayıtlı avukatların özel ihtiyaç sahipleri ve sığınmacılara ilişkin ulusal ve uluslararası yasal düzenlemelerle ilgili bilgi ve farkındalığı artırılarak adli yardım mekanizmalarının geliştirilmesi planlanmaktadır. 

Eğitim modülünün içeriklerinden yararlanarak hazırlanan bu el kitabı, bir kanun derlemesi niteliğinde olup sığınma hukuku alanında çalışmalarını yürüten avukatlar, hukukçular, akademisyenler ve ilgili kişilerin yararlanacağı bir yardımcı kaynak olması düşüncesi ile hazırlanmıştır. El kitabının tüm ana başlıkları altında, sığınmacılar ve özel ihtiyaç sahipleri hakkında düzenlenmiş olan uluslararası ve ulusal mevzuat hükümleri ve hukuki mekanizmalar yer almaktadır. El kitabının gerek teorik gerekse pratik alanda çalışmalarını yürüten pek çok okuyucu için faydalı olması,  özel ihtiyaç sahibi bireyler hususunda farkındalığın artırılması ve kapasitenin güçlendirilmesine katkı sağlaması ümit edilmektedir.

1
//- - - - - - - - -//
That's some text with a footnote.[^1]

[^1]: And that's the footnote.


Proje kapsamında desteklerinden ötürü başta Genel Koordinatörümüz Sayın İbrahim Vurgun Kavlak olmak üzere, gerçekleştirilen eğitimlerde detaylı sunumları ile emek veren ve bu el kitabının hazırlanması sürecinde de desteklerini sunan tüm SGDD-ASAM çalışma arkadaşlarımıza, proje süresince işbirliği ve nazik desteğini esirgemeyen, ve yine bu el kitabının düzenlenmesi ve yayınlanması aşamasında da kıymetli desteklerini sunan Hollanda Büyükelçiliği’ne, SGDD-ASAM olarak teşekkürlerimizi sunarız. 