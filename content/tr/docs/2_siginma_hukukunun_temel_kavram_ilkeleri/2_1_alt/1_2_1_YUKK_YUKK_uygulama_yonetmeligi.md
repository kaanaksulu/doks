---
title: "1.2.1. YUKK ve YUKK Uygulama Yönetmeliği 
Kapsamında Uluslararası Koruma"
description: ""
lead: ""
date: 2022-02-22T00:10:08+03:00
lastmod: 2022-02-22T00:10:08+03:00
draft: false
images: []
menu:
  docs:
    parent: "2_siginma_hukukunun_temel_kavram_ilkeleri"
weight: 8
toc: true
---

Kanun kapsamında yukarıda tanımlar maddesinde de belirtildiği üzere; “Uluslararası Koruma: Mülteci, şartlı mülteci veya ikincil koruma statüsünü” ifade etmektedir. Başvuru sahibi ise “Uluslararası koruma talebinde bulunan ve henüz başvurusu hakkında son karar verilmemiş olan kişiyi,” ifade edecek şekilde düzenlenmiştir. 


{{< alert icon="👉" text="Uluslararası Koruma ihtiyacı özetle, devletlerin kendi vatandaşlarının temel insan haklarına erişimini sağlayamadıkları ve gerekli tedbiri alamadıkları durumda, kişilerin vatandaşı olduğu ülke dışında başka ülkeden koruma talep etmek zorunda kalmasıdır. Uluslararası koruma başvurusu için kişi, sınırı aşmak, ülkesine geri dönememek ve uluslararası koruma için zorunlu şartları sağlamak zorundadır. Uluslararası Koruma kapsamında temel ilkeler; güvenli topraklara erişim, uluslararası koruma prosedürlerine erişim, geri göndermeme, yasadışı giriş veya bulunuş nedeniyle cezalandırılmama ve ayrım gözetmeme ilkelerinden oluşmaktadır. Uluslararası Koruma, kişilerin güvenliğe kavuşmasını, hayati tehlikelerinin olduğu yerlere geri gönderilmeme ilkesi kapsamında temel insan haklarına erişimlerini sağlar. Uluslararası Koruma geçici bir çözüm olup kalıcı ve asıl olan çözüm kişilerin devlet korumasını tekrar kazanması, devletin kişilere devlet korumasını tekrar sağlamasıdır. Uluslararası Koruma kapsamında üç kalıcı çözüm öngörülmektedir. Bunlar;<br><br><strong>1. Gönüllü geri dönüş:</strong> Başvuru sahibinin menşe ülkesinde güvenlik yönünden istikrar sağlanması sonucunda ülkesine kendi isteği ile geri dönüşüdür.<br> <strong>2. Yerel Entegrasyon:</strong> Sığınılan ülkede topluluklar arası karşılıklı sosyal uyumun ve yaşam olanaklarının sağlanması anlamına gelmektedir. Bir ülkeye sığınma ve ardından sığınma talebi süreci uzun bir süreç olup başvuru sahibinin sığınma talebinde bulunmuş olduğu ülkede kalacağı süre çoğunlukla belirlenememektedir. Bu sebeple, başvuru sahibinin, başvurusunu yapmış olduğu ülkede hayatı olabildiğince uyum içerisinde sürdürmek amacıyla faydalı bilgiler edinmesi ve ülkenin kültürünü öğrenmesi hayatını kolaylaştıracaktır. Entegrasyon süreci, temelde kültürel farklılıkların korunması ile birlikte, başvuru sahiplerine yönelik iş bulabilme ve daha iyi eğitim alabilme gibi insani yaşam koşullarının iyileştirilmesi hedeflerini de taşımaktadır.<br><strong>3. Üçüncü ülkeye yerleştirme:</strong> Üçüncü ülkeye yerleştirme, gönüllü geri dönüş ve yerel bütünleşmeyle birlikte sığınmacılar için bir diğer kalıcı çözümdür. Üçüncü ülkeye yerleştirme sığınmacılar için bir hak olmadığından başvuru sahibi ile görüşme gerçekleştirilerek statü belirlenmesi, kişinin her zaman üçüncü bir ülkeye yerleştirilmek üzere yönlendirileceği anlamına gelmemektedir. Üçüncü ülkeye yerleştirme süreci, Türkiye'de Göç İdaresi Başkanlığı ve BM Mülteci Örgütü (UNHCR) tarafından işbirliği içerisinde yürütülmektedir." />}}


## 1.2.1.1. Geri Gönderme Yasağı
{{< alert icon="👉" text="Geri göndermeme ilkesi, BM İşkencenin Önlenmesi Sözleşmesi’nde “Hiçbir Taraf Devlet bir şahsı, işkenceye tabi tutulacağı tehlikesinde olduğuna dair esaslı sebeplerin bulunduğu kanaatini uyandıran başka devlete geri göndermeyecek, sınırdışı etmeyecek veya iade etmeyecektir.” (Madde 3/1) şeklinde belirtilmiştir. 1951 Sözleşmesi’nde ise, “Hiçbir Taraf Devlet, bir mülteciyi, ırkı, dini, tâbiiyeti, belli bir sosyal gruba mensubiyeti veya siyasi fikirleri dolayısıyla hayatı ya da özgürlüğü tehdit altında olacak ülkelerin sınırlarına, her ne şekilde olursa olsun geri göndermeyecek veya iade etmeyecektir.” (Madde 33/1) şeklinde belirtilmiştir. 1951 Sözleşmesi, BM İşkencenin Önlenmesi Sözleşmesi’nden farklı olarak geri göndermeme ilkesinin istisnasını barındırmaktadır. Düzenlemeye göre “Bununla beraber, bulunduğu ülkenin güvenliği için tehlikeli sayılması yolunda ciddi sebepler bulunan veya özellikle ciddi bir adi suçtan dolayı kesinleşmiş bir hükümle mahkum olduğu için söz konusu ülkenin halkı açısından bir tehlike oluşturmaya devam eden bir mülteci, işbu hükümden yararlanmayı talep edemez.” (Madde 33/2) şeklinde istisnalar getirilmiş ve böylece geri göndermeme ilkesi mutlak bir ilke olmaktan çıkarılmıştır.<br> AİHM ise birçok kararında geri göndermeme ilkesinin devletler için pozitif bir yükümlülük olduğuna yer vermekte ve ülkesine geri gönderilmesi durumunda kötü muameleye maruz kalabilecek yabancıların maddi ve manevi varlığına yönelik riske karşı korunmasının devletlerin pozitif yükümlülükleri kapsamında olduğuna değinmektedir."  />}} 

### (YUKK) Madde  4- Geri gönderme yasağı;
Bu Kanun kapsamındaki hiç kimse, işkenceye, insanlık dışı ya da onur kırıcı ceza veya muameleye tabi tutulacağı veya ırkı, dini, tabiiyeti, belli bir toplumsal gruba mensubiyeti veya siyasi fikirleri dolayısıyla hayatının veya hürriyetinin tehdit altında bulunacağı bir yere gönderilemez.

### (YUKK Uyg. Yönetmeliği) Madde 4 - Geri gönderme yasağı;
(1) Geri gönderme yasağı, Kanun kapsamına giren yabancıların tamamı için uygulanır.<br>
(2) Türkiye’de kalma hakkı bulunmayan yabancıların, sınır dışı edilmeden veya ülkeden gönderilmeden önce;<br>
<ol type="a">
<li>Sınır dışı edilecekleri yahut gönderilecekleri yerde işkenceye, insanlık dışı veyahut onur kırıcı ceza veya muameleye tabi tutulup tutulmayacağı,</li>
<li>Irkı, dini, tabiiyeti, belli bir toplumsal gruba mensubiyeti veya siyasi fikirleri dolayısıyla hayatının veya hürriyetinin tehdit altında bulunup bulunmayacağı,</li></ol>
hususları valilik tarafından resen araştırılır.<br>
(3) Yabancı, yapılan araştırma sonucunda tehlikelerle karşılaşılacağının anlaşıldığı ülkeye sınır dışı edilemez veya gönderilemez. Bu kişiler hakkında Kanunun uluslararası koruma, ikamet veya sınır dışı etmeye ilişkin diğer hükümlerine göre işlem tesis edilir ve Genel Müdürlüğe derhal bilgi verilir.
(4) Araştırma esnasında, yabancıdan konuyla ilgili bilgi ve belge istenebileceği gibi menşe ülke bilgilerinden de yararlanılır.

## 1.2.1.2. Ülkeye Giriş 
Uluslararası hukuk normları gereğince, devletlerin topraklarına dışarıdan erişimleri kontrol etme yetkisi bulunmakta ise de bu yetkinin bazı istisna ve sınırlamaları mevcuttur. Geri göndermeme ilkesi uyarınca, devletler, kişileri, ırkı, dini, tâbiiyeti, belli bir sosyal gruba mensubiyeti veya siyasi fikirleri dolayısıyla hayatı ya da özgürlüğü tehdit altında olacak ülkelerin sınırlarına, her ne şekilde olursa olsun geri gönderemeyecektir.

### (YUKK) Madde 6- Belge Kontrolü;
(1) Yabancı, pasaport veya pasaport yerine geçen belge ya da belgelerini, Türkiye’ye giriş ve Türkiye’den çıkışlarda görevlilere göstermek zorundadır.
(2) Sınır geçişlerine ilişkin belge kontrolleri, taşıtlarda seyir hâlinde de yerine getirilebilir.
(3) Havalimanlarının transit alanlarını kullanan yabancılar, yetkili makamlarca kontrole tabi tutulabilirler.
(...)
### (YUKK Uyg. Yönetmeliği) Madde 6 - Ülkeye girişte kapsamlı kontrol işlemi;
(1) Yabancı hakkında Türkiye’ye girişlerine izin verilmeyecek kişilerden olduğuna yönelik şüphe duyulması halinde, giriş işlemlerinden sorumlu kolluk birimi tarafından kapsamlı kontrol işlemi gerçekleştirilir.
(2) Kapsamlı kontrol işlemi, idari gözetim işlemi olmayıp en fazla dört saat içinde tamamlanır. Bu süreye adli işlemlerde geçen süre dâhil değildir. Eğer dört saatlik süre aşılacaksa yabancının rızası aranır. Kapsamlı kontrol süresi içinde yabancı ülkesine dönebileceği gibi ülkeye kabulle ilgili işlemlerin sonuçlanmasını da bekleyebilir.
(3) Kapsamlı kontrol işlemi, yabancının güvenliği ve kişisel mahremiyeti gözetilerek, pasaport kontrol noktasına yakın ve ayrı bir yerde gerçekleştirilir. Kontrol süresince yabancının temel ihtiyaçlarına erişimi sağlanır. Yabancı, kontrolün amacı ve usulü hakkında bilgilendirilir.
(4) Kapsamlı kontrol işlemi genel olarak;
a) Seyahat belgelerinin kontrolü ve incelenmesi,
b) Ülkeye giriş kayıtlarıyla ilgili sınırlamaların gözden geçirilmesi,
c) Adli ve idari makamlar tarafından işleme konu olup olmadığının belirlenmesi,
ç) Uluslararası seviyede aranıp aranmadığının belirlenmesi,
d) Ülkeye geliş amacının tespit edilmesi,
e) Türkiye’de geçimini ne şekilde sağlayacağının açıklığa kavuşturulması,
f) Türkiye’ye girişlerine izin verilmeyecek yabancılar ile vize verilmeyecek yabancılardan olup olmadığının araştırılması,
g) Kamu güvenliği açısından gerekli görülen diğer hususları,kapsar.
(5) Kapsamlı kontrole ilişkin iş ve işlemler sınır kapılarının bağlı olduğu valiliklerce sonuçlandırılır.
### (YUKK) Madde7 - Türkiye’ye girişlerine izin verilmeyecek yabancılar;
(1) Aşağıdaki yabancılar, kabul edilemeyen yolcu kapsamına alınır ve Türkiye’ye girişlerine izin verilmeyerek geri çevrilir: 
(1) a) Pasaportu, pasaport yerine geçen belgesi, vizesi veya ikamet ya da çalışma izni olmayanlar ile bu belgeleri veya izinleri hileli yollarla edindiği veya sahte olduğu anlaşılanlar
b) Vize, vize muafiyeti veya ikamet izin süresinin bitiminden itibaren en az altmış gün süreli pasaport veya pasaport yerine geçen belgesi olmayanlar
c) 15 inci maddenin ikinci fıkrası saklı kalmak kaydıyla, vize muafiyeti kapsamında olsalar dahi, 15 inci maddenin birinci fıkrasında sayılan yabancılar
(2) Bu maddeyle ilgili olarak yapılan işlemler, geri çevrilen yabancılara tebliğ edilir. Tebligatta, yabancıların karara karşı itiraz haklarını etkin şekilde nasıl kullanabilecekleri ve bu süreçteki diğer yasal hak ve yükümlülükleri de yer alır.
(3) Bu madde kapsamındaki yabancılar, işlemleri sonuçlanıncaya kadar sınır kapılarında kendileri için belirlenen alanlarda bekletilir.
Ayrıntılı bilgi için bkz. (YUKK Uyg. Yönetmeliği) MADDE 7 - Kabul edilemez yolcunun tespiti ve genel hükümler 
### (YUKK) MADDE 8 - Uluslararası koruma başvurusuna ilişkin uygulama;
(1) 5 inci, 6 ncı ve 7 nci maddelerde yer alan şartlar, uluslararası koruma başvurusu yapmayı engelleyici şekilde yorumlanamaz ve uygulanamaz.
### (YUKK) MADDE 65 - Başvuru;
(...)
(4) Makul bir süre içinde valiliklere kendiliğinden uluslararası koruma başvurusunda bulunanlar hakkında; yasa dışı girişlerinin veya kalışlarının geçerli nedenlerini açıklamak kaydıyla, Türkiye’ye yasal giriş şartlarını ihlal etmek veya Türkiye’de yasal şekilde bulunmamaktan dolayı cezai işlem yapılmaz.
### (YUKK Uyg. Yönetmeliği) Madde 5 - Türkiye’ye giriş;
Türkiye’ye giriş ve Türkiye’den çıkış, sınır kapılarından, geçerli pasaport veya pasaport yerine geçen belgelerle yapılır. Bakanlık, bu genel düzenlemenin, kişilerin sınır kapılarında uluslararası koruma başvurusunda bulunmasını engelleyecek şekilde uygulanmaması için gerekli önlemleri alır.
Ayrıntılı bilgi için bkz. (YUKK Uyg. Yönetmelik) MADDE 65 - Genel İlkeler 

## 1.2.1.3. Ülkeye Giriş Yasağı
### (YUKK) Madde 9 - Türkiye’ye giriş yasağı;
(1) Genel Müdürlük, gerektiğinde ilgili kamu kurum ve kuruluşlarının görüşlerini alarak, kamu düzeni veya kamu güvenliği ya da kamu sağlığı açısından Türkiye’ye girmesinde sakınca görülen yabancıların ülkeye girişini yasaklayabilir. 
(2) Türkiye’den sınır dışı edilen yabancıların Türkiye’ye girişi, Genel Müdürlük veya valilikler tarafından yasaklanır.
(3) Türkiye’ye giriş yasağının süresi en fazla beş yıldır. Ancak, kamu düzeni veya kamu güvenliği açısından ciddi tehdit bulunması hâlinde bu süre Genel Müdürlükçe en fazla on yıl daha artırılabilir.
(4) Vize veya ikamet izni süresi sona eren ve bu durumları yetkili makamlarca tespit edilmeden önce Türkiye dışına çıkmak için valiliklere başvuruda bulunup hakkında sınır dışı etme kararı alınan yabancılara, idari para cezalarını ödemiş olmaları ve Bakanlıkça belirlenen ihlal sürelerini aşmamaları kaydıyla, Türkiye’ye giriş yasağı kararı alınmayabilir.
(5) 56 ncı madde uyarınca Türkiye’yi terke davet edilenlerden, süresi içinde ülkeyi terk edenler hakkında giriş yasağı kararı alınmayabilir.
(6) Genel Müdürlük, giriş yasağını kaldırabilir veya giriş yasağı saklı kalmak kaydıyla yabancının belirli bir süre için Türkiye’ye girişine izin verebilir.
(7) Kamu düzeni, kamu güvenliği veya kamu sağlığı sebebiyle Genel Müdürlükçe; idari para cezaları ve kamu alacakları sebebiyle ise valiliklerce yabancıların ülkeye kabulü ön izin şartına bağlanabilir. (...)
Ayrıntılı bilgi için bkz. (YUKK Uyg. Yönetmeliği) MADDE 8 - Türkiye’ye giriş yasağı ve ön izin şartı 

### (YUKK) MADDE 10 - Türkiye’ye giriş yasağının tebliği;
(1) Giriş yasağına ilişkin tebligat, 9 uncu maddenin birinci fıkrası kapsamında olan yabancılara Türkiye’ye giriş yapmak üzere geldiklerinde sınır kapılarındaki yetkili makam tarafından, 9 uncu maddenin ikinci fıkrası kapsamında olan yabancılara ise valilikler tarafından yapılır. Tebligatta, yabancıların karara karşı itiraz haklarını etkin şekilde nasıl kullanabilecekleri ve bu süreçteki diğer yasal hak ve yükümlülükleri de yer alır.
Ayrıntılı bilgi için bkz. (YUKK Uyg. Yönetmeliği) MADDE 9 -Türkiye’ye giriş yasağının ve ön izin şartının tebliği

## 1.2.1.4. Uluslararası Koruma Başvuru Süreci
Aşağıda YUKK ve YUKK Uygulama Yönetmeliği ilgili maddelerinden de görüleceği üzere uluslararası koruma başvuruları valiliklere yapılmaktadır. Uluslararası koruma başvuru işlemleri Valilikler ve 05.06.2015 Tarih ve 2015/17 Sayılı Genelge ile Valiliklerin yetki devri yapmış olduğu İl Göç İdaresi Müdürlüklerince yürütülmektedir. Uluslararası koruma başvurusu, kişinin bizzat yapması gereken bir başvuru türü olup YUKK Uygulama Yönetmeliği 68. Maddesi gereğince aynı gerekçeye dayanan ve kendisiyle birlikte gelen aile üyeleri adına da başvuru mümkündür.
### (YUKK) MADDE 65 - Başvuru;
(1) Uluslararası koruma başvuruları valiliklere bizzat yapılır.
(2) Başvuruların ülke içinde veya sınır kapılarında kolluk birimlerine yapılması hâlinde, bu başvurular derhâl valiliğe bildirilir. Başvuruyla ilgili işlemler valilikçe yürütülür.
(3) Her yabancı veya vatansız kişi kendi adına başvuru yapabilir. Başvuru sahibi, başvuruları aynı gerekçeye dayanan ve kendisiyle birlikte gelen aile üyeleri adına başvuru yapabilir. Bu durumda, ergin aile üyelerinin, kendi adlarına başvuruda bulunulmasına yönelik muvafakati alınır.
(5) Hürriyeti kısıtlanan kişilerin uluslararası koruma başvuruları, valiliğe derhâl bildirilir. Başvuruların alınması ve değerlendirilmesi, diğer adli ve idari işlemlerin ya da tedbir ve yaptırımların uygulanmasını engellemez.
### (YUKK Uyg. Yönetmeliği) MADDE 65 - Genel İlkeler;
(1) Her yabancı veya vatansız kişi kendi adına uluslararası koruma başvurusu yapabilir. Uluslararası koruma başvuruları, 68 inci madde saklı kalmak kaydıyla şahsın yasal temsilcisi veya avukatı aracılığıyla yapılamaz.
(2) Uluslararası koruma başvuruları, valiliklere bizzat yapılır. Ancak refakatsiz çocuklar ile diğer başvuru sahiplerinin başvurularını bizzat yapamadığı durumlarda, başvuruları ilgili birimler tarafından bulundukları yerlerde de alınabilir.
(3) Başvuru sırasında, başvuru sahibinden kendisini ifade edebileceği bir dilde uluslararası koruma başvurusuna ilişkin beyanı alınır. Bu beyan, ülkeye geliş nedenleri ve özel ihtiyaç durumu gibi hususları da içerir. Beyanının Türkçe tercümesinin yabancı tarafından sunulamadığı durumlarda idare, sivil toplum kuruluşlarıyla işbirliği dâhil kamu kurum ve kuruluşları ile uluslararası kuruluşların imkânlarından da yararlanabilir.
(...)
(6) Başvuru sahibi hakkındaki bilgi ve belgelerin, gizliliğe riayet edilerek ilgilinin kişisel dosyasında muhafaza edilmek üzere kopyaları alınır ve asılları başvuru sahibine teslim edilir.
(7) Uluslararası koruma kapsamında işlem görenler, haklarında verilecek son karara kadar Türkiye’de kalışlarına izin verilir.
(8) Uluslararası koruma başvuru ve statü sahipleri hakkında karar verilirken kişinin uluslararası korumaya ilişkin beyan ettiği hususların yanı sıra, ilgili kamu kurum ve kuruluşları, uluslararası kuruluşlar ve diğer kaynaklardan edinilen bilgiler de dikkate alınır.
(9) Kamu sağlığını tehlikeye düşürebileceği değerlendirilen başvuru sahipleri hakkında valilikler tarafından gerekli tedbirler alınır.
(10) Uluslararası koruma kapsamında işlem görenlerin başvuru öncesi ve sonrasında haklarında yapılan adli ve idari işlemlere ilişkin tüm bilgi ve belgeler ilgili kurumlardan talep edilir.

### (YUKK Uyg. Yönetmeliği) Madde 68 - Aile üyeleri adına yapılan başvurular;
(1) Başvuru sahibi, aynı gerekçeye dayanan ve kendisiyle birlikte gelen aile üyeleri adına da başvuru yapabilir. Bu durumda, ergin olmayan aile üyelerinden ayrıca muvafakat aranmaz.
(2) Ergin aile üyeleri, kendi adlarına başvuru yapılmasına muvafakat vermeden önce;
a) Başvuru sahibinin hakları,
b) Uluslararası koruma başvuru usulleri,
c) Başvurusunun bireysel olarak da değerlendirilebileceği,
ç) Her halükarda başvuru sahibi olarak işlem göreceği,
d) İdare tarafından uygun görülen diğer konular, hakkında bilgilendirilir.
(3) Muvafakat yoluyla ya da ergin olmadıkları için muvafakat gerekmeksizin adlarına başvuru yapılan aile üyeleri de başvuru sahibi olarak kabul edilir. Bu kişilerin başvuruları, adlarına başvuru yapan kişiyle birlikte değerlendirilir. Başvurudan sonra ergin olan aile üyelerinin ayrı değerlendirmeye ilişkin yazılı talepleri olmadığı sürece başvuruları, refakatinde olduğu aile üyeleri ile birlikte değerlendirilir.
(4) Başvuru esnasında, aile üyelerinden herhangi birinin bağımsız değerlendirmeye ihtiyacı olduğuna idarece kanaat getirilirse başvurusu ayrı olarak alınır.
YUKK Uygulama Yönetmeliği 68.madde 1. fıkrası “Bu durumda, ergin olmayan aile üyelerinden ayrıca muvafakat aranmaz.” ifadesinden de anlaşılacağı üzere, aile adına yapılan başvurularda ergin aile üyelerinden muvafakat aranacağı düzenlenmiştir. Bu durumda aile adına yapılan başvurularda, ailede başvuru sahibi haricinde başkaca ergin aile üyesi bulunmakta ise, her bir ergin kişi tarafından düzenlenmiş ve başvuru sahibinin kendi adına da başvuru yapabileceğine dair muvafakatının olması gerekmektedir. Sadece muvafakatın düzenlenmesi yeterli olmamakla kişinin bu muvafakatname düzenlenmeden önce 2. fıkrada belirtilen hakları ve usul işlemleri hakkında bilgilendirilmiş olması gerekmektedir. 
3.fıkrada belirtilen ve ergin olmayan aile üyeleri için yapılan düzenlemede ise, adlarına başvuru yapılan ergin olmayan aile üyelerinin de başvuru sahibi olarak kabul edilmesi gerektiği belirtilmiştir. 3. fıkranın son cümlesinden ise, başvurudan sonra, ergin olmayan aile üyelerinin, yazılı talepte bulunmaları halinde başvurularının refakatinde olduğu aile üyelerinden ayrıca değerlendirileceği sonucu çıkarılmaktadır. 

### (YUKK) MADDE 67 - Özel ihtiyaç sahipleri;
(1) Özel ihtiyaç sahiplerine bu Kısımda yazılı hak ve işlemlerde öncelik tanınır.
(2) İşkence, cinsel saldırı ya da diğer ciddi psikolojik, bedensel ya da cinsel şiddete maruz kalan kişilere, bu türden fiillerin neden olduğu hasarlarını giderecek yeterli tedavi imkânı sağlanır.

## 1.2.1.5. Uluslararası Koruma Başvurusunda Kayıt Süreci
Uluslararası Koruma Başvuru kayıtları, Valilikler ve 05.06.2015 Tarih ve 2015/17 Sayılı Genelge ile Valiliklerin yetki devri yapmış olduğu İl Göç İdaresi Müdürlüklerince alınır. Başvuru sahibi YUKK 69.madde 2.fıkrası kapsamında kayıt sırasında varsa öncelikle kimlik bilgilerini ispatlayacak tüm belge ve dökümanları yetkili makamlara teslim etmekle yükümlüdür. Başvuru sahibinin sahip olduğu belge ve dokümanlarını teslim etmemesi, saklaması, yok etmesi gibi fiilleri TCK m.206, Resmî belgenin düzenlenmesinde yalan beyan suçu kapsamında değerlendirilebilecektir. TCK Madde 206; “Bir resmi belgeyi düzenlemek yetkisine sahip olan kamu görevlisine yalan beyanda bulunan kişi, üç aydan iki yıla kadar hapis veya adlî para cezası ile cezalandırılır.” şeklinde düzenlenmiştir. Bu sebeple, başvuru sahibinin kayıt sırasında kimlik bilgilerini ispatlayacak belge ve dökümanlarını teslim etme yükümlülüğünün ihlali, cezai soruşturma konusu olabilecektir. 
Ancak başvuru sahibinin, kayıt esnasında kimliğine ilişkin bir belgesi olmaması halinde öncelikle, kimlik tespitinde kişisel verilerinin karşılaştırılmasından ve yapılan araştırmalardan elde edilen bilgiler kullanılacak; şayet bu şekilde de bilgi edinilemez ise başvuranın beyanı esas alınacaktır. Başvuru  esnasında beyanının esas alınması yine YUKK 69.madde 3.fıkrasında düzenlenmiştir. 

### (YUKK) MADDE 69- Kayıt ve kontrol;
(1) Uluslararası koruma başvuruları valiliklerce kaydedilir.
(2) Başvuru sahibi kayıt esnasında kimlik bilgilerini doğru olarak bildirmek ve varsa kimliğini ispatlayacak belge ve seyahat dokümanlarını yetkili makamlara teslim etmekle yükümlüdür. Bu yükümlülüğün yerine getirilmesini sağlamak amacıyla, başvuru sahibinin üzerinde ve eşyalarında kontrol yapılabilir.
(3) Kayıt esnasında başvuru sahibinin kimliğine ilişkin belge olmaması hâlinde, kimlik tespitinde kişisel verilerinin karşılaştırılmasından ve yapılan araştırmalardan elde edilen bilgiler kullanılır. Kimlik tespit araştırmaları sonucunda da kimliğine dair bilgi elde edilememesi hâlinde, başvuranın beyanı esas alınır.
(4) Kayıt esnasında; başvuru sahibinin menşe veya ikamet ülkesini terk etme sebepleri, ülkesini terk ettikten sonra başından geçen ve başvuru yapmasına neden olan olaylar, Türkiye’ye giriş şekli, kullandığı yol güzergâhları ve vasıta bilgileri, daha önceden başka bir ülkede uluslararası korumaya başvurmuş veya korumadan yararlanmışsa, bu başvuru veya korumaya ilişkin bilgi ve belgeleri alınır.
(5) Mülakat zamanı ve yeri kayıt esnasında bildirilir.
(6) Kamu sağlığını tehlikeye düşürebileceği değerlendirilen başvuru sahibi sağlık kontrolünden geçirilir.<br>
<em>Ayrıntılı bilgi için bkz. (YUKK Uyg. Yönetmeliği) MADDE 70 - Kayıt sırasında dikkat edilecek hususlar , MADDE 71 - Kayıt belgesi </em>

### (YUKK) MADDE 70 - Başvuru sahibinin bilgilendirilmesi ve tercümanlık;
(1) Başvuru sahibi, başvurusuyla ilgili takip edilecek usuller, başvurusunun değerlendirilmesi sürecindeki hak ve yükümlülükleri, yükümlülüklerini nasıl yerine getireceği ve bu yükümlülüklere uymaması ya da yetkililerle iş birliğinde bulunmaması hâlinde ortaya çıkabilecek muhtemel sonuçlar, itiraz usulleri ve süreleri konusunda kayıt esnasında bilgilendirilir.
(2) Başvuru sahibinin talep etmesi hâlinde, başvuru, kayıt ve mülakat aşamalarındaki kişisel görüşmelerde tercümanlık hizmetleri sağlanır.
YUKK m.70/1’de de düzenlendiği üzere, başvuru sahibine kayıt esnasında, başvurusuyla ilgili birçok önemli bilgi içeren bildirim formu tebliğ edilmektedir. Başvuru sahiplerine tebliğ edilecek hususları içeren bu tebligatta, başvuru sahibinin yükümlülükleri, başvuru sonucu, statü belirleme görüşmeleri veya yükümlülük ihlali sonucunda verilebilecek olumsuz karar türleri ve itiraz usulleri, dava açma süreleri bildirilmektedir. 

### (YUKK) MADDE 71- İkamet zorunluluğu ve bildirim yükümlülüğü;
(1) Başvuru sahibine, kendisine gösterilen kabul ve barınma merkezinde, belirli bir yerde veya ilde ikamet etme zorunluluğu ile istenilen şekil ve sürelerde bildirimde bulunma gibi idari yükümlülükler getirilebilir. (...)
Ayrıntılı bilgi için bkz. (YUKK Uyg. Yönetmeliği)  MADDE 72 
Kayıt işlemleri tamamlanan başvuru sahibine ve varsa aile üyelerine uluslararası koruma başvuru sahibi kimlik belgesi düzenlenir. Bu kimlik belgesi kişinin Türkiye’de yasal olarak bulunmakta olduğunu göstermektedir. Kimlik belgesi düzenlenerek başvuru sahibi ve aile üyelerine teslim edilmesi ile birlikte kayıt süreci sona erer.

### (YUKK) MADDE 76 - Uluslararası koruma başvuru sahibi kimlik belgesi;
(1) Kayıt işlemleri tamamlanan başvuru sahibine ve varsa birlikte geldiği aile üyelerine, uluslararası koruma talebinde bulunduğunu belirten ve yabancı kimlik numarasını içeren Uluslararası Koruma Başvuru Sahibi Kimlik Belgesi düzenlenir. Kimlik belgesinin geçerlilik süresi ile uzatılmasına ilişkin usul ve esaslar Bakanlıkça düzenlenir. 
(...)
(3) Kimlik belgesinin şekli ve içeriği Genel Müdürlükçe belirlenir.
(4) Kimlik belgesi, hiçbir harca tabi olmayıp ikamet izni yerine geçer.
Ayrıntılı bilgi için bkz. (YUKK Uyg. Yönetmeliği) MADDE 90 - Uluslararası koruma başvuru sahibi kimlik belgesi 

## 1.2.1.6. Uluslararası Koruma Mülakat Süreci
Uluslararası Koruma başvuru ve kayıt aşamalarından sonra başvuru sahibi ile gerçekleştirilecek mülakat süreci başlamaktadır. YUKK 75.maddesinde başvuru sahibiyle kayıt tarihinden itibaren 30 gün içerisinde bireysel mülakat yapılacağı düzenlenmiştir. Mülakat usulleri  ise yine YUKK ve YUKK Uygulama Yönetmeliğinde ayrıntılı olarak düzenlenmiştir. Mülakat sürecinde, başvuru sahibi ile tek başına mülakat gerçekleştirilmesi esastır. YUKK m.75/1’de aile üyelerinin de mülakatta bulunmasının gerekli görüldüğü durumlarda, ancak başvuru sahibinin muvafakati alınarak aile üyelerinin de mülakata dahil edilebileceği düzenlenmiştir. Madde metninden açıkça anlaşılmaktadır ki; aile üyelerinin de mülakata katılabilmesi için esas başvuru sahibinin bu hususa dair muvafakatinin alınmış olması gerekmektedir. Aşağıda, mülakat ve usullerine ilişkin kanun ve yönetmelik maddelerine değinilmiştir. 

### (YUKK) MADDE 75 - Mülakat;
(1) Etkin ve adil karar verebilmek amacıyla, başvuru sahibiyle kayıt tarihinden itibaren otuz gün içinde bireysel mülakat yapılır. Mülakatın mahremiyeti dikkate alınarak, kişiye kendisini en iyi şekilde ifade etme imkânı tanınır. Ancak, aile üyelerinin de bulunmasının gerekli görüldüğü durumlarda, kişinin muvafakati alınarak mülakat aile üyeleriyle birlikte yapılabilir. Başvuru sahibinin talebi üzerine, avukatı gözlemci olarak mülakata katılabilir.
(2) Başvuru sahibi, yetkililerle iş birliği yapmak ve uluslararası koruma başvurusunu destekleyecek tüm bilgi ve belgeleri sunmakla yükümlüdür.
(3) Özel ihtiyaç sahipleriyle yapılacak mülakatlarda, bu kişilerin özel durumları göz önünde bulundurulur. Çocuğun mülakatında psikolog, çocuk gelişimci veya sosyal çalışmacı ya da ebeveyni veya yasal temsilcisi hazır bulunabilir.
(4) Mülakatın gerçekleştirilememesi hâlinde, yeni mülakat tarihi belirlenir ve ilgili kişiye tebliğ edilir. Mülakat tarihleri arasında en az on gün bulunur.
(5) Gerekli görüldüğünde başvuru sahibiyle ek mülakatlar yapılabilir.
(6) Mülakatlar sesli veya görsel olarak kayıt altına alınabilir. Bu durumda mülakat yapılan kişi bilgilendirilir. Her mülakatın sonunda tutanak düzenlenir, bir örneği mülakat yapılan kişiye verilir.

### (YUKK Uyg. Yönetmeliği) MADDE 81 - Mülakat - Genel İlkeler;
(1) Mülakat, kayıt tarihinden itibaren otuz gün içinde, başvurusu hızlandırılmış olarak değerlendirilen başvuru sahibiyle mülakat ise, başvuru tarihinden itibaren en geç üç gün içinde yapılır.
(2) Mülakat, mülakat teknikleri, mülteci hukuku, insan hakları hukuku ve menşe ülke bilgisi gibi alanlarda eğitim almış personel tarafından gerçekleştirilir.
(3) Kabul edilebilir bir mazereti olmaksızın bildirilen üç mülakat tarihinin her birinde hazır olmayan başvuru sahibinin başvurusu geri çekilmiş kabul edilerek değerlendirme durdurulur.
(4) Engellilik durumu veya diğer mücbir sebeplere bağlı olarak, mülakat yabancının bulunduğu yerde de yapılabilir.
(5) Mülakat işlemlerinde kullanılacak mülakat formu ile mülakat raporunun şekli ve içeriği Genel Müdürlük tarafından belirlenir.

### (YUKK Uyg. Yönetmeliği) MADDE 82 - Mülakata katılabilecek kişiler;
(1) Mülakat bireysel olarak yapılır. Ancak, aşağıda sayılan kişiler gerektiğinde mülakata katılabilirler:
a) Kişinin muvafakati alınarak aile üyeleri. 
b) Başvuru sahibinin yazılı talebi üzerine gözlemci olarak avukatı.
c) Tercüman.
ç) İmkânlar dâhilinde idare tarafından belirlenen psikolog, pedagog, çocuk gelişimci veya sosyal çalışmacı ya da ilgili diğer uzmanlık alanlarından görevliler.
d) Çocukların mülakatında ebeveyni veya yasal temsilcisi.
(2) Gerekli görülen durumlarda ergin olanlar için muvafakat alınarak, ergin olmayanlar için muvafakat gerekmeksizin adına başvuruyu yapan aile üyeleriyle bireysel mülakat yapılabilir.

### (YUKK Uyg. Yönetmeliği) MADDE 83 - Mülakata hazırlık;
(1) Mülakat görevlisi, başvuru sahibinin kayıt sırasındaki beyanlarının doğruluğunun tespit edilmesi amacıyla, mülakat öncesinde başvurudaki iddiaları, menşe ülke bilgisi ile ihtiyaç duyulacak diğer konulardaki hususları araştırır ve yeterli bilgiyi toplar. (...)

### (YUKK Uyg. Yönetmeliği) MADDE 84 - Mülakat odası;
(1) Mülakat, gerekli teknik donanıma sahip ve mülakatın kesintiye uğramadan alınmasını sağlayacak mülakat odasında yapılır.
(2) Mülakat odasında başvuru sahibinin kendisini en iyi şekilde ifade etmesine imkân sağlamak amacıyla mülakatın mahremiyeti ve güvenliğine ilişkin her türlü tedbir alınır.

### (YUKK Uyg. Yönetmeliği) MADDE 85 - Mülakat öncesinde dikkat edilecek hususlar;
(1) Mülakat görevlisi, mülakat öncesinde aşağıdaki konularda başvuru sahibini bilgilendirir:
<ol type="a">
a) Kendisinin ve mülakata katılan diğer görevlilerin rolü.
b) Başvurusuyla ilgili işlem süreci.
c) Mülakatın amacı.
ç) İddia ve talebine ilişkin hususlarda doğru bilgileri vermesinin önemi.
d) Varsa belgelerini sunma zorunluluğu.
e) Mülakatın sesli ve/veya görsel olarak kayıt altına alınabileceği.
f) Verdiği beyanı ile her tür bilgi ve belgesinin gizli tutulacağı, bu bilgilerin menşe ülke makamları, kendi aile üyeleri ve üçüncü kişilerle rızası olmadan paylaşılmayacağı.
g) Genel Müdürlük tarafından belirlenecek diğer konuları.
(...)
(3) Özel ihtiyaç sahipleriyle yapılacak mülakatlarda, kişilerin özel durumları göz önünde bulundurulur. (...)

### (YUKK Uyg. Yönetmeliği) MADDE 86 - Mülakat;
(...)
(3) Mülakat sonunda mülakat formu başvuru sahibine okunur ve yapacağı düzeltme, açıklama ve sunacağı ek bilgiler mülakat formuna kaydedilir.
(4) Mülakat formu, mülakatta hazır bulunanlarca imzalanır.

### (YUKK Uyg. Yönetmeliği) MADDE 87 - Mülakatın gerçekleştirilememesi;
(1) İlk mülakatın idareden veya başvuru sahibinden kaynaklanan nedenlerle gerçekleştirilememesi halinde, yeni bir mülakat tarihi belirlenir. Belirlenen tarihte mülakat yapılır.
(2) Mülakat tarihleri arasında en az on gün bulunur.<br>
<br>
<em> Ayrıntılı bilgi için bkz. (YUKK Uyg. Yönetmeliği) Madde 88 - Ek mülakat yapılması, MADDE 89 - Mülakat raporu</em>
